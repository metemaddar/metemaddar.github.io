---
date: '2025-10-12T14:44:45+03:30'
draft: false
title: 'ما فقط خودمان را داریم!'
---
دارایی، زمین، ماشین، و امکانات لجستیکی این کشور هنوز در دستان نسل قدیم است.
 کافی‌ست وارد هر سازمان ثروتمند یا کارخانه‌ای شوی؛ مردانی با موهای سفید و ته‌ریش، پشت میزها نشسته‌اند.
سال‌ها با خودم فکر کرده‌ام چرا دوستان من، آن‌هایی که ساعت‌ها آموزش دیدند و کارگاه و سمینار رفتند، وقتی پا به میدان کسب‌وکار می‌گذارند، ورشکست می‌شوند — اما همان لوله‌فروش قدیمی که حتی آمار اجناس مغازه‌اش را نمی‌داند، با تسبیحی در دست، خانه روی خانه و زمین روی زمین می‌گذارد.

ما نسلی هستیم که می‌خواهد تحقیق کند، حساب کند، برنامه‌ریزی کند —
 اما همیشه باید از نسل قبل اجازه بگیرد.
 در این مسابقه، اغلب آن‌که نقش مار را قشنگ‌تر روی تابلو می‌کشد، برنده می‌شود.

چند وقت پیش دنبال خرید وانت بودم تا بخشی از کار را راه بیندازم. هفته‌ها تحقیق کردم، مشخصات فنی خواندم، مقایسه کردم. در نهایت، یکی آمد و فقط با شنیدن صدای موتور گفت:
 «این وانت قدرت داره، از صداش معلومه!»
 و با همان جمله، تمام تحقیقاتم را کنار زد.

یا همین چند روز پیش، صاحب‌خانه زنگ زد:
 گفت «پول پیش خونه چهل درصد می‌ره بالا، اجاره هم همین‌طور. نمی‌خوای تخلیه کن!»
 با لحنی حق‌به‌جانب، بدون حتی یک گفت‌وگو.
 اما من گفتم محترمانه‌ست رو‌در‌رو حرف بزنیم. وقتی نشستیم، فهمیدم روبه‌روی نسلی نشسته‌ام که باید سال‌ها پیش بازنشسته می‌شد — نسلی که باید حالا با سود بانکی زندگی کند، نه با تصمیم‌گیری درباره‌ی زندگی نسل جوان.

نسل ما با زیرساختی فرسوده روبه‌روست، با صاحبانی فرسوده‌تر.
 صاحبان دارایی، زمین، و قدرتی که نه دلیلی برای پیشرفت دارند، نه انگیزه‌ای برای اعتماد.
 ما فقط خودمان را داریم.
و در این میان، خطرناک‌ترین بخش ماجرا شاید آن جوان‌هایی باشند که ذهنشان را به گذشته اجاره داده‌اند — همان‌هایی که افکار پوسیده‌ی نسل قبل را نشخوار می‌کنند، با مشت‌های گره‌کرده و شعارهای تکراری.
ما نباید فریب بخوریم؛ نه با کتاب‌های مثبت‌اندیشی، نه با وعده‌های چپ و راست.
 امروز، چه در حکومت، چه در اپوزیسیون، و چه در میان اصلاح‌طلبان، کسانی برنامه می‌نویسند که هیچ آگاهی از تحقیق، علم، یا زیرساخت واقعی ندارند.
ما فقط خودمان را داریم.
 و باید با چشمانی بازتر، هوشیارتر، و مسئول‌تر قدم برداریم —

 چون هیچ‌کس قرار نیست آینده را برای ما بسازد، جز خودِ ما.